---
title: Divina Commedia - Inferno XV
author: Federico Cesari
tags: [Doc]
date: 2020/00/00
---
### GENERALE
---
<aside> ⚔️ Ancora nel III girone del VII Cerchio, dove sono puniti i violenti contro Dio (tra cui i sodomiti). Incontro con Brunetto Latini. Profezia di Brunetto sull'esilio di Dante.

</aside>

### Incontro con una schiera di sodomiti (1-21)

Dante e Virgilio procedono lungo uno degli argini del Flegetonte, che attraversa il sabbione infuocato mentre il fumo che si leva dal fiume di sangue li protegge dalla pioggia di fiamme. Gli argini di pietra sono alti e spessi, simili alle dighe costruite dai Fiamminghi per difendersi dai flutti marini e dai Padovani per proteggere città e castelli dalle piene del Brenta. I due poeti si sono ormai allontanati dalla selva a tal punto che Dante non riesce più a vederla, quando scorge un gruppo di anime (sodomiti) che si avvicinano all'argine e guardano i due come si osserva qualcuno in una notte di novilunio, stringendo gli occhi come fanno i vecchi sarti quando devono infilare l'ago nella cruna.

### Colloquio con Brunetto Latini (22-54)

Una delle anime della schiera si avvicina a Dante e lo tira per il lembo della veste, gridando la sua meraviglia: il poeta lo guarda bene e nonostante il suo viso sia tutto bruciato dalle fiammelle lo riconosce come Brunetto Latini. Dante lo saluta meravigliandosi di trovarlo lì e il dannato manifesta il desiderio di staccarsi per un po' dalle altre anime e seguire il suo antico discepolo per parlare con lui. Dante ovviamente ne è ben felice e afferma che si attarderà a conversare con lui, sempre che ciò gli sia permesso da Virgilio. Brunetto ribatte che se un dannato di quella schiera smette un istante di camminare, è poi costretto a restar fermo cent'anni senza potersi riparare dalla pioggia di fuoco. Invita quindi Dante a camminare, mentre lui lo seguirà per poi ricongiugersi ai suoi compagni di pena. Naturalmente Dante non osa scendere dall'argine per avvicinarsi a Brunetto, tuttavia prosegue il cammino tenendo il capo basso, per udire meglio le sue parole e in segno di deferenza. Brunetto chiede a Dante per quale motivo egli compia questo viaggio nell'Aldilà e chi sia la sua guida. Dante risponde di essersi smarrito in una valle prima della fine dei suoi giorni e di averla lasciata solo la mattina del giorno precedente: Virgilio gli era apparso nel momento in cui stava per rientrarci e ora lo riconduce sul retto cammino.

### Profezia dell'esilio di Dante (55-99)

Brunetto dichiara che Dante non può fallire nella sua missione letteraria e politica, se segue la sua stella e se lui ha ben giudicato quando era in vita. Anzi, se Brunetto non fosse morto precocemente lo avrebbe aiutato lui stesso, visto che il cielo è stato così benevolo con Dante. Tuttavia i Fiorentini, l'ingrato popolo disceso da Fiesole e che conserva ancora la durezza della sua origine, si faranno nemici del poeta a causa delle sue buone azioni e ciò non deve sorprendere, perché il frutto buono non cresce di solito tra quelli cattivi. I Fiorentini sono gente avara, invidiosa e superba e Dante deve quindi tenersi lontano dai loro costumi. Il suo destino è invece così onorevole che entrambe le parti politiche della città, Bianchi e Neri, vorranno sfogare il loro odio su di lui, ma non ne avranno la concreta possibilità. I Fiorentini dovranno rivolgere il proprio astio su se stessi e non toccare quei concittadini che, come Dante, conservano il sangue puro dei Romani che fondarono anticamente la città. Dante ribatte che, se dipendesse da lui, Brunetto sarebbe ancora nel mondo, dal momento che vivo è in lui il ricordo del maestro che gli insegnò come acquistare fama eterna, quindi finché vivrà le sue parole esprimeranno sempre questo affetto. Dante dichiara di prendere atto della oscura profezia, riservandosi di farsela spiegare meglio da Beatrice quando la raggiungerà. Il poeta aggiunge inoltre che è pronto ai colpi della fortuna, in quanto ha già udito una simile profezia. Virgilio si volge allora sulla sua destra e dice a Dante che è buon ascoltatore chi prende nota di ciò che gli viene detto.

### Brunetto indica altri sodomiti e si allontana (100-124)

Dante prosegue il cammino e intanto non cessa di parlare con Brunetto, al quale chiede chi siano i suoi compagni di pena. Lui risponde che farà i nomi delle anime più note, poiché sarebbe troppo lungo elencarle tutte. Brunetto spiega che i sodomiti di quella schiera sono tutti chierici e letterati di gran fama, tra i quali Prisciano, Francesco d'Accorso e colui che Bonifacio VIII trasferì da Firenze a Vicenza, dove morì lordo di tale peccato, vale a dire il vescovo Andrea de' Mozzi. Brunetto si attarderebbe ancora, ma il colloquio si deve interrompere in quanto già vede il fumo sollevato da un'altra schiera di sodomiti, della quale lui non può far parte. Si congeda da Dante raccomandandogli il Trésor, che gli ha dato fama imperitura, quindi si allontana di corsa. Dante lo paragona a un corridore che corre il palio di Verona e ne è vincitore.

-   Interpretazione complessiva
    
    Protagonista assoluto del Canto è Brunetto Latini, il notaio e uomo politico fiorentino che fu anche maestro di retorica ed ebbe fra i suoi allievi il giovane Dante. L'autore della Commedia lo rievoca in questo episodio con grande affetto sul piano umano, ma anche con una ferma condanna della sua sodomia di cui non si hanno testimonianze certe a parte quella ambigua di Giovanni Villani che lo definisce «mondano uomo». Presente sullo sfondo è anche la città di Firenze, patria di entrambi e colpita da Brunetto con una dura invettiva nel predire l'esilio al discepolo. L'atteggiamento di Dante verso l'antico maestro è di stupore nel vederlo dannato (Siete voi qui, ser Brunetto?), di profonda deferenza e rispetto (gli dà del voi, come fa con Farinata, Cavalcante, Cacciaguida e Beatrice, lo chiama col titolo onorifico ser), ne rievoca affettuosamente la cara e buona imagine paterna di quando a Firenze gli insegnava ad acquistare fama imperitura, esprime la sua eterna gratitudine per il magistero ricevuto. Ciò nondimeno lo colloca tra i dannati, il che dimostra che c'è un contrasto netto tra la fama e i meriti terreni, letterari e politici, e la giustizia divina, implacabile con chi si è macchiato di gravi colpe. Si ripete la stessa situazione già vista con gli illustri fiorentini ch'a ben far puoser li 'ngegni, tra cui Farinata e Tegghiaio Aldobrandi la cui dannazione è stata preannunciata da Ciacco e che sono, moralmente, tra l'anime più nere. Anche Brunetto, inoltre, si dimostra poco consapevole della propria colpa e ancora attaccato alla vita terrena, dal momento che si complimenta con Dante per il privilegio di poter visitare da vivo il regno dei morti e sembra credere che ciò sia dovuto esclusivamente ai suoi meriti di intellettuale e politico, come già Cavalcante aveva parlato di altezza d'ingegno. La spiegazione di Dante è volutamente ambigua, con l'accenno allo smarrimento nella selva oscura e a Virgilio come colui che lo riporta a ca, sul retto cammino attraverso l'Inferno: Dante indica Virgilio come il suo vero maestro morale, ma Brunetto non sembra comprendere le sue parole e osserva che Dante deve seguire la sua stella che lo condurrà a glorioso porto, ovvero alla gloria letteraria e politica cui è destinato come lo stesso Brunetto si era accorto quando era in vita. Come già Cavalcante, anche Brunetto non capisce nulla del percorso di purificazione compiuto dal discepolo e dal suo orizzonte è del tutto esclusa la grazia divina, ovvero Beatrice che è il vero punto di arrivo dello straordinario viaggio dantesco. Il dannato è quindi prigioniero di una dimensione unicamente terrena e materiale, tant'è vero che il suo discorso prosegue con la profezia a Dante dell'esilio da Firenze (anche in questo c'è un'analogia con l'episodio di Farinata). L'invettiva contro la città parte dal presupposto che i Fiorentini diverranno nemici di Dante per il suo ben far, per la sua corretta azione politica, e ciò si spiega in quanto gli abitanti della città discendono in gran parte da quelli di Fiesole e quindi conservano la rozzezza e la selvatichezza propria dei montanari. Brunetto si rifà alla nota leggenda secondo cui Fiesole era stata rasa al suolo dopo la ribellione di Catilina e Cesare aveva fondato una nuova città (Firenze) in cui erano stati accolti i superstiti della città distrutta, il che spiegherebbe le divisioni politiche della Firenze del Duecento. Dante considerava la propria famiglia discendente dagli antichi Romani (Par., XVI, 40-45), quindi le parole di Brunetto creano un contrasto tra lui e i concittadini discendenti dai Fiesolani, per cui non c'è da stupirsi di tanto odio e accanimento contro di lui da parte di Bianchi e Neri, questi ultimi perché avversari politici e gli altri perché Dante se ne staccherà dopo la battaglia della Lastra. Dante è paragonato a un dolce fico che è nato tra i lazzi sorbi (frutti dal sapore agro), cioè tra gente piena di invidia, superbia e avarizia incapace di apprezzare chi come lui si dedica con passione e lealtà all'attività politica. Ma i Fiorentini, secondo Brunetto, non riusciranno a prevalere sul poeta: con una serie di forti metafore animalesche (becco, bestie fiesolane, strame, letame) augura loro di divorarsi l'un l'altro e di non toccare i discendenti del puro sangue romano, la sementa santa che fu gettata al momento della fondazione della città. Dante ribatte che la Fortuna può indirizzare contro di lui i suoi colpi e far girare la sua ruota, proprio come il contadino agita la sua marra, la zappa con cui può trovare un tesoro immeritato (il riferimento è probabilmente una leggenda popolare secondo cui un umile contadino toscano aveva casualmente trovato sottoterra dell'argento: implicitamente i Fiorentini sono paragonati a questo rozzo bifolco, come già prima si è detto che provengono dal monte e dal macigno). L'episodio si chiude con il commiato da Brunetto, la cui ultima immagine è quella del corridore che vince il palio di Verona.

---
