---
title: Divina Commedia - Inferno XXXIII
author: Federico Cesari
tags: [Doc]
---
### GENERALE
---

<aside> ⚔️ Ancora nell'Antenòra, dove sono puniti i traditori della patria. Il conte Ugolino racconta la propria morte; invettiva contro Pisa. Ingresso nella terza zona di Cocito, la Tolomea dove sono puniti i traditori degli ospiti. Dante sente il vento prodotto dalle ali di Lucifero. Incontro con frate Alberigo; invettiva contro i Genovesi.

</aside>

### Presentazione del conte Ugolino (1-21)
Il peccatore apostrofato da Dante alla fine del Canto precedente, intento ad addentare bestialmente il cranio del compagno di pena, solleva la bocca da quell'orribile pasto e la forbisce coi capelli dell'altro. Egli dichiara a Dante che la sua richiesta di spiegargli le ragioni di tanto odio rinnova in lui al solo pensiero un disperato dolore, già prima di parlarne; tuttavia, se le sue parole dovranno infamare il nome dell'altro traditore, egli parlerà e piangerà al tempo stesso. Dopo aver osservato che Dante gli sembra fiorentino dall'accento, si presenta come il conte Ugolino della Gherardesca e dichiara che il suo compagno è l'arcivescovo Ruggieri degli Ubaldini. Non c'è bisogno che racconti come Ruggieri lo avesse raggirato e attirato in una trappola facendolo catturare, poiché la cosa è nota a tutti; ma ciò che Dante non può sapere, ovvero quanto crudele sia stata la sua morte, sarà oggetto del suo racconto e il poeta valuterà se il suo odio è giustificato.

### Il racconto di Ugolino: il sogno premonitore e l'uscio inchiodato (22-54)

Ugolino e i suoi quattro figli erano già rinchiusi da diversi mesi nella Torre della Muda a Pisa, che poi sarebbe stata chiamata Torre della Fame, nella quale egli aveva visto il mondo esterno attraverso una stretta feritoia, quando una notte egli fece un sogno premonitore. Aveva sognato Ruggieri nelle vesti di un cacciatore che capeggiava una brigata, intenta a dare la caccia a un lupo e ai suoi piccoli sul monte San Giuliano che scherma ai Pisani la vista di Lucca. Nel sogno, Ruggieri si faceva precedere dalle famiglie ghibelline dei Gualandi, dei Sismondi e dei Lanfranchi, che mettevano sulle loro tracce delle cagne macilente e fameliche: il lupo e i piccoli erano stanchi per la corsa e venivano raggiunti dalle cagne, che li azzannavano. Il mattino seguente Ugolino si era svegliato e aveva sentito piangere i figli, che chiedevano del pane: il conte a questo punto interrompe il racconto accusando Dante di essere crudele a non piangere, immaginando il triste presentimento di quella mattina. Quindi prosegue spiegando che era vicina l'ora in cui solitamente veniva loro portato il cibo, anche se ciascuno ne dubitava per via del sogno: a un tratto i quattro sentirono che l'uscio della torre veniva inchiodato e Ugolino fissò in viso i figli senza parlare, senza piangere e restando impietrito, tanto che uno dei figli (Anselmuccio) gli chiese cosa avesse. Ugolino non rispose e non disse nulla per l'intera giornata e la notte seguente, fino all'alba.

### Il racconto di Ugolino: la morte dei figli e di lui per fame (55-75)

Non appena un raggio di sole penetrò nella torre e permise al conte di vedere i volti smagriti dei figli, l'uomo fu colto dalla rabbia e si morse entrambe le mani; i figli, pensando che lo avesse fatto per fame, si erano alzati e gli avevano offerto le proprie carni per nutrirsi. Allora Ugolino si era calmato per non accrescere la loro pena: i due giorni successivi nessuno proferì più parola, mentre ora il dannato si rammarica che la terra non li avesse inghiottiti. Arrivati al quarto giorno, uno dei figli di Ugolino (Gaddo) stramazzò ai suoi piedi invocando vanamente il suo aiuto, e poi morì. Tra il quinto e il sesto giorno morirono anche gli altri tre, poi per due giorni Ugolino, reso cieco dalla fame, aveva brancolato sui loro corpi chiamandoli per nome: a quel punto il digiuno aveva prevalso sul suo dolore. Posto fine al suo racconto, il conte storce gli occhi e riprende a mordere il cranio di Ruggieri.

### Invettiva di Dante contro Pisa (79-90)

Dante si abbandona a una violenta invettiva contro la città di Pisa, patria di Ugolino, definita come la vergogna dei popoli di tutta Italia: poiché le città vicine non si decidono a punirla, il poeta si augura che le isole di Capraia e Gorgona si muovano e chiudano la foce dell'Arno, in modo tale da annegare tutti gli abitanti della città. Forse Ugolino era sospettato di aver ceduto alcuni castelli a Firenze e Lucca, ma i quattro figli (Uguccione, il Brigata e gli altri due prima nominati) erano innocenti per la giovane età e non dovevano essere uccisi insieme al conte (Pisa ha commesso un delitto che la accosta all'antica città di Tebe).

### Passaggio nella zona Tolomea (91-108)

Dante e Virgilio passano nella zona successiva di Cocito, la Tolomea dove sono puniti i traditori degli ospiti: questi sono imprigionati nel ghiaccio col volto all'insù. I dannati piangono, ma le lacrime gli si congelano nelle orbite degli occhi formando come delle visiere di cristallo che non permettono loro di sfogare il dolore, accrescendo ulteriormente la pena. Dante a causa del freddo ha il viso quasi totalmente insensibile, tuttavia gli pare di sentire soffiare del vento: ne chiede spiegazione a Virgilio, osservando che all'Inferno non ci possono essere eventi atmosferici. Il maestro risponde che presto Dante sarà nel punto dove avrà la risposta, vedendo coi propri occhi la causa di un tale fenomeno (cioè Lucifero).

### Incontro con frate Alberigo. Invettiva contro i Genovesi (109-157)

Uno dei dannati immersi nel ghiaccio si rivolge ai due poeti e, scambiandoli per dannati, li prega di togliergli dagli occhi le croste di ghiaccio, così da potere sfogare il dolore che gli opprime il cuore prima che le lacrime si congelino nuovamente. Dante risponde che lo farà, ma a patto che il peccatore riveli il proprio nome: se il poeta non manterrà la parola, possa andare fino in fondo al ghiaccio di Cocito. Il dannato risponde di essere frate Alberigo, che qui sconta la pena per la sua grave colpa. Dante è stupito, in quanto crede che Alberigo non sia ancora morto: il peccatore spiega che non ha idea di come e da chi sia governato il suo corpo sulla Terra, in quanto avviene spesso che l'anima destinata alla Tolomea vi finisca prima di giungere alla fine naturale della vita. Per indurre Dante a togliergli più volentieri il ghiaccio dagli occhi, Alberigo aggiunge che non appena l'anima commette il tradimento dell'ospite essa lascia il corpo e il suo posto è preso da un demone, che lo governa fino alla fine naturale dei suoi giorni. Forse, dice il dannato, sulla Terra c'è ancora il corpo del compagno di pena dietro di lui: è Branca Doria, imprigionato in Cocito già da molti anni. Dante è perplesso, poiché sa per certo che Branca Doria è ancora vivo nel mondo, ma Alberigo ribatte che Michele Zanche non era ancora giunto fra i barattieri della V Bolgia dell'VIII Cerchio che Branca Doria, suo assassino, aveva già lasciato il demone nel proprio corpo e la sua anima era precipitata in Cocito, come quella di un suo complice. Alberigo invita Dante a mantenere la promessa e ad aprirgli gli occhi, ma il poeta non lo fa, affermando che fu cortesia essersi comportato da villano con lui. Dante pronuncia poi una dura invettiva contro i Genovesi, uomini estranei ad ogni buona usanza e pieni di vizi, che dovrebbero essere dispersi nel mondo: infatti nella Tolomea egli ha trovato uno di loro insieme al peggiore spirito della Romagna (cioè Alberigo), mentre sulla Terra sembra che il suo corpo sia ancora in vita.

-   Intepretazione complessiva
    
    Il Canto risulta diviso in due parti quasi equivalenti, dedicate rispettivamente alla tragedia del conte Ugolino e all'incontro con frate Alberigo, chiuse entrambe in modo simmetrico da una dura invettiva contro Pisa (patria del conte) e Genova (patria di Branca Doria, compagno di pena di Alberigo; le due città erano inoltre rivali politiche). L'inizio si ricollega alla conclusione del Canto XXXII, quando Dante aveva chiesto a Ugolino la ragione del suo odio bestiale verso l'arcivescovo Ruggieri e aveva promesso di dire la verità su di lui nei propri versi: benché raccontare la propria storia accresca il dolore del dannato, Ugolino accetta e narra a Dante la parte della sua vicenda che non è di dominio pubblico, ovvero la crudeltà della sua morte per fame nella Torre della Muda, dove fu rinchiuso coi quattro figli per volontà dell'arcivescovo. Ugolino, che qui sconta il tradimento del partito ghibellino e fu a sua volta tradito da Ruggieri che lo fece condannare a morte, parla al solo scopo di dare infamia a colui che ha decretato la sua morte atroce e del cui cranio egli si ciba bestialmente, essendo posto nella stessa buca insieme a lui (come altre celebri coppie di dannati dell'Inferno). Dante altera parzialmente la verità storica dell'episodio, poiché Ugolino fu imprigionato coi due figli Gaddo e Uguccione e i due nipoti Anselmuccio e Nino, detto il Brigata; di questi solo Anselmuccio era quindicenne, mentre gli altri erano adulti e Nino dedito a omicidi e atti criminali. Il suo intento non è ovviamente quello di risarcire Ugolino dell'ingiustizia subita, né di muovere a compassione con un racconto patetico, quanto piuttosto stigmatizzare attraverso la vicenda del conte le lotte politiche che dilaniavano le città del suo tempo e tra cui Pisa spiccava per la sua crudeltà. Se forse era giusto condannare a morte Ugolino per il sospetto di tradimento dovuto alla cessione dei castelli a beneficio di Firenze e Lucca, ingiusto e crudele era stato uccidere con lui i figli innocenti per la giovane età e la cui terribile morte accrebbe la pena già atroce cui fu sottoposto Ugolino; sullo sfondo c'è probabilmente anche l'ingiusta condanna all'esilio che lo stesso poeta aveva subìto nel 1302 e che aveva coinvolto i suoi figli costretti a seguirlo, innocenti come i figli di Ugolino in quanto estranei alle accuse (peraltro false) mosse da Firenze al loro padre. Dante tratteggia dunque una tragedia a tinte fosche e con un tono lirico ed elevato che si distingue da quello comico-realistico del Canto precedente: la giovane età dei figli del conte è funzionale a questa rappresentazione ed è come una sorta di contrappasso per Ugolino già in vita, poiché egli aveva tradito politicamente la propria patria e ora, nella prigionia, deve assistere impotente alla morte dei figli (la parola «patria», del resto, deriva proprio dal latino pater, quindi il conte aveva tradito la città di cui era figlio). Il racconto di Ugolino si divide in tre momenti, che corrispondono al sogno premonitore, al momento in cui l'uscio viene inchiodato, all'agonia straziante di lui e dei figli. Il sogno prefigura la condanna a morte del conte e dei ragazzi, in quanto l'uomo sogna l'arcivescovo che guida una battuta di caccia sul monte San Giuliano, sulle tracce di un lupo e dei suoi piccoli (Ugolino e i figli), raggiunti da cagne magre, studiose e conte che alla fine li sbranano. Questo primo atto della tragedia si conclude col rimprovero di Ugolino a Dante, che dovrebbe piangere al tristo presagio di quanto si annunciava. Il mattino dopo, infatti, il sogno si avvera: i figli piangono e chiedono il pane, mentre si avvicina l'ora in cui il cibo era solitamente portato loro, e ognuno è in dubbio perché tutti sembrano aver fatto un sogno simile a quello descritto. All'ora del pasto sentono che l'uscio della torre viene inchiodato e diventa chiaro quale sarà il loro orrendo destino: Ugolino resta impietrito e non osa parlare, nonostante l'accorata domanda di Anselmuccio (Tu guardi sì, padre! che hai?). Il terzo momento inizia il giorno seguente, quando il conte vede il volto smunto dei ragazzi e si morde le mani per rabbia: i figli gli offrono di cibarsi di loro mostrandosi pronti all'estremo sacrificio (ma altri interpretano la richiesta come un modo per porre fine alle sofferenze), e il conte si placa per non inquietarli; nei giorni seguenti li vede cadere uno a uno, senza poter far nulla per aiutarli, brancolando per due giorni sui loro cadaveri e chiamandoli per nome, fino a quando più che 'l dolor, poté 'l digiuno. Questo verso chiude in modo drammatico il racconto, scandito nelle sue varie fasi dall'appello dei figli al conte: prima Anselmuccio, poi tutti e quattro, infine Gaddo che muore invocando vanamente l'aiuto del conte (e ogni volta sempre col vocativo Padre, a sottolineare il fatto che questa non è tanto la tragedia di Ugolino uomo politico, quanto quella di un padre le cui colpe sono ricadute immeritatamente sui figli innocenti). E infatti la conclusione dell'episodio è proprio la durissima invettiva di Dante contro Pisa, rea di aver posto a tal croce i quattro ragazzi e che, si augura, possa essere spazzata via dall'Arno la cui foce venga ostruita dalle isole Capraia e Gorgona: un'immagine spaventosa, simile a un castigo biblico contro la città che viene definita novella Tebe per la sua crudeltà e per le lotte fratricide che la sconvolgono (in questi versi pesa, naturalmente, anche la rivalità politica con Firenze). Tra la prima e la seconda parte del Canto Dante inserisce poi un preannuncio della presenza di Lucifero al centro di Cocito, poiché il poeta sente sul volto quasi insensibile per il freddo il vento prodotto dalle sue ali, che fa congelare il lago e che non si spiegherebbe con un evento atmosferico impossibile all'Inferno. La risposta di Virgilio (sono le sue uniche parole in ben due Canti, XXXII e XXXIII) è reticente, invitando Dante a pazientare fino a quando vedrà coi propri occhi la causa di quel fenomeno che, evidentemente, la sua spiegazione verbale non descriverebbe in modo appropriato. Segue poi la presentazione dei traditori degli ospiti nella Tolomea, fra i quali il protagonista è quel frate Alberigo che uccise proditoriamente i suoi parenti che aveva invitato a pranzo, al segnale convenuto di portare la frutta (e infatti l'espressione frutta di frate Alberigo divenne proverbiale). L'episodio riprende il tono comico già visto nel Canto XXXII e nel quale la vicenda di Ugolino si inserisce come una parentesi del tutto diversa: Alberigo crede che Dante e Virgilio siano due dannati, poiché le lacrime gelate gli chiudono gli occhi, e prega il poeta di liberargli le palpebre per poter dare sfogo al dolore. Dante accetta a condizione di sapere il suo nome, che tutti i traditori di Cocito (a eccezione di Ugolino) sono restii a rivelare: se non manterrà la parola, Dante dovrà andare al fondo de la ghiaccia, che in realtà è un inganno verbale in quanto Dante è destinato a raggiungere in ogni caso il centro del lago (egli gioca sull'equivoco come già aveva fatto con Guido da Montefeltro, che al pari di Alberigo non poteva vederlo). Ugualmente antifrastico e ironico è il linguaggio di Alberigo, che si presenta come quel del le frutta del mal orto, alludendo al modo in cui assassinò i suoi ospiti, e che ora riceve dattero per figo (noi diremmo «pan per focaccia»: il dattero è più pregiato del fico, quindi la pena è ancor più grave della colpa). Il dannato definisce poi vantaggio il fatto che l'anima spesso cade nella Tolomea prima della morte del corpo, che poi viene governato da un demone: affermazione assai ardita sul piano dottrinale, che consente però a Dante di affermare che Branca Doria, ancora vivo al suo tempo, era in realtà già dannato all'Inferno. Il rifiuto di Dante di mantenere la parola data ad Alberigo è stato interpretato come una sorta di «tradimento» nei confronti del traditore, ma è più semplicemente il modo in cui il poeta diventa strumento della punizione divina, non diversamente da quanto fatto con Bocca degli Abati nel Canto precedente e in altre occasioni nella Cantica: l'essere stato villano verso Alberigo è stata una cortesia (due termini antitetici nel linguaggio cavalleresco) e l'inganno di Dante conclude degnamente un episodio dedicato appunto al tradimento, all'inganno supremo contro coloro che si fidano degli altri.