---
title: Cartesio - 01 Vita
author: Federico Cesari
tags: [Doc]
date: 00.00.2021
---
## Vita
La personalità di Cartesio segna la svolta decisiva dal Rinascimento all'età moderna. I temi  fondamentali della filosofia rinascimentale - il riconoscimento della soggettività umana e l'esigenza di approfondirla e chiarirla con un ritorno a se stessi, e il riconoscimento del rapporto dell'uomo con il mondo e l'esigenza di risolverlo in favore dell'uomo - diventano nella filosofia cartesiana i termini di un nuovo problema, in cui sono coinvolti sia l'uomo come soggetto, sia il mondo oggettivo. Nello stesso tempo, Cartesio è il **fondatore del razionalismo**, ossia di quella corrente della filosofia moderna (rappresentata, oltre che dal filosofo francese, soprattutto da [[@Spinoza]] e da [[@Leibniz]]) che vede nella [[Cartesio - 08 Regole della filosofia pratica#^15b3fe|ragione]] il principale organo di verità, nonché lo strumento per elaborare una nuova visione complessiva del mondo.   ^fee43c

René Descartes nasce il 31 marzo **1596 a La Haye**, nella Touraine, e viene educato nel collegio dei gesuiti di **La Flèche**, dove entra nel 1604 e rimane fino al 1612. Cartesio stesso, nel Discorso sul metodo, sottoporrà a critica gli studi condotti in questo periodo, giudicandoli insufficienti per fornire un orientamento sicuro all'indagine: e proprio alla ricerca di un tale orientamento Cartesio dedicherà tutti i suoi sforzi.  

**Visione miracolosa:** Nel 1619 trova la propria via in modo, per così dire, miracoloso: egli stesso, infatti, narra di **tre sogni** fatti una notte e della scelta, per obbedire all'ingiunzione presente nei sogni stessi, di recarsi in pellegrinaggio presso il più famoso santuario d'Italia: quello della Madonna di Loreto.

Cartesio ha la prima intuizione del suo metodo nel 1619 e la prima opera in cui essa trova espressione sono le ***Regulae ad directionem ingenii*** (Regole per dirigere l'ingegno), composte tra il 1619 e il 1630. In questo periodo Cartesio è nella milizia e partecipa alla Guerra dei trent'anni, ma il costume militare del tempo lascia ai nobili ampia libertà e il filosofo può dunque viaggiare a suo piacimento per tutta l'Europa, dedicandosi agli studi di matematica e di fisica e continuando a elaborare la propria dottrina del metodo.  

**Soggiorno in Olanda:** Nel 1628 si stabilisce in Olanda, sia per godere di quella libertà filosofica e religiosa che è caratteristica del paese, sia per poter lavorare a proprio agio, senza essere distratto da quegli obblighi di società che a Parigi e in provincia gli ruberebbero molto tempo. Egli ha incominciato a comporre un trattato di metafisica, senza tuttavia pensare a una pubblicazione immediata; nel frattempo riprende lo studio della fisica e ha l'idea di scrivere un trattato sul mondo, che pensa d'intitolare ***Trattato della luce***. La condanna di Galilei (22 giugno 1633) lo induce ad abbandonare l'idea di pubblicare l'opera, nella quale sostiene la dottrina copernicana. In seguito sceglie però di divulgare almeno alcuni dei risultati raggiunti, articolandoli nei **tre saggi sulla Diottrica**, sulle **Meteore** e sulla **Geometria**: a queste tre opere premette una prefazione intitolata *Discorso sul metodo*, pubblicata a Leida nel 1637.

In seguito riprende e conclude la stesura del trattato di metafisica: nel 1640, per il tramite dell'amico padre Mersenne, l'opera viene inviata a un gruppo di filosofi e teologi affinché espongano le loro osservazioni in proposito. Nel 1641 viene pubblicata con il titolo Meditazioni sulla filosofia prima, con l'aggiunta delle Obiezioni che le erano state rivolte e delle Risposte della Filosofia di Cartesio.  
Più tardi Cartesio rielabora il trattato sul mondo dandogli la forma di un sommario destinato alle scuole: i Principi di filosofia (1644). La corrispondenza intrattenuta con la principessa Elisabetta del Palatinato gli suggerisce l'idea della monografia psicologica Le passioni dell'anima, pubblicata nel 1649.  

**Cristina di Svezia:** In questo stesso anno il filosofo cede ai ripetuti inviti della regina Cristina di Svezia e va a stabilirsi presso la sua corte. Nell'ottobre egli giunge a Stoccolma; ma nel rigido inverno nordico si ammala di polmonite e l'11 febbraio 1650 muore.